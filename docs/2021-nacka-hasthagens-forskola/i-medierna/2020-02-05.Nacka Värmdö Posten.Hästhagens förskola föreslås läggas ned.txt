Hästhagens förskola föreslås läggas ned

 
Hästhagens förskola föreslås läggas ner delvis på grund av för lite barn i området, något som föräldrarna tycker låter orimligt. FOTO: JENNY FREJING
Nacka Publicerad 12:20, 05 februari 2021

 

 

• Investeringar på upp till fem miljoner behövs för fortsatt drift • "Sorgligt och chockartat"

Den 9 februari ska kommunstyrelsen fatta beslut om att avveckla Hästhagens förskola, på grund av barnbrist och höga investeringskostnader. Många av föräldrarna är upprörda över beskedet.
– Det är sorgligt och chockartat, säger föräldern Mira Hansson Bittár.

Kommunstyrelsens verksamhetsutskott ska den 9 februari ta ställning till ett om att avveckla Hästhagens förskola den 31 juli.  

Bakgrunden är att det inte anses ekonomiskt försvarbart att fortsätta driva förskolan med det låga antal barn som i dag går där, i förhållande till de stora renoveringar som behövs.

Kommunens tjänstemän bedömer att de insatser som krävs i lokalerna uppgår till cirka 4,4 – 5,1 miljoner, för renoveringar av bland annat ventilation, uppvärmning, köket samt underhåll av både in- och utsidan av fastigheten.

Förskolan ska även ha gått med underskott de senaste två åren, i kombination att det finns för lite barn i Hästhagen. 

– Det är trist, men det finns inte en chans att det går runt, säger Einar Fransson, produktionsdirektör för Välfärd skola.

 Förskolans har kapacitet för 40 barn, vilket det inte bedöms finnas underlag för i området. Av de 30 barn som i dag går på förskolan börjar 13 i förskoleklass till hösten. Enligt en befolkningsprognos kommer det inte tillkomma några förskolebarn de kommande åren.

– Ibland får man helt enkelt bita i det sura äpplet när det inte finns tillräckligt med barn. Ingen tycker väl egentligen att vi ska lägga massa pengar på halvtomma lokaler, säger Mats Gerdau M, kommunstyrelsens ordförande. 

Många föräldrar med barn på förskolan är dock upprörda. Mira Hansson Bittár, som är förälder till Hilmer och juni, framhåller att många barnfamiljer flyttar till Hästhagen och att en stor del av barnen på förskolan är folkbokförda någon annanstans.

– Det känns väldigt tråkigt. Vi flyttade hit innan vi fick barn och visste att det finns en bra förskola här. Vi har inte hört något om att den ska läggas ned förrän nu. Det är chockartat och sorgligt, säger Mira Hansson Bittár, som har sin treåriga son på förskolan.

Andrei Necalau och Roula Mecherkany har sonen Luca på förskolan, trots att de inte bor i området.

– De andra förskolorna vi varit i kontakt med går inte att jämföra med. Det är riktigt bra här och vi vill helt enkelt inte byta. Det är helt okej för oss att pendla hit varje dag, säger Roula.

Hur känns det nu?

– Vi är främst arga. Att en förskola behöver läggas ner kan så klart hända, men underlaget hänger inte ihop med verkligheten och är helt ofattbart, säger Andrei.

Om Hästhagens förskola avvecklas kommer samtliga barn att erbjudas en plats på förskolan Växthuset i Sickla. För Mira skulle det innebära en tre kilometer lång promenad på en halvtimme istället för 300 meter. Vill de ha en annan förskola i Nacka kan det ibland vara flera års kötid.

– Läser man på om Växthuset verkar inte framtiden solklar där heller, då de kanske ska byta lokal. Ska vårt barn behöva byta förskola igen då?

Hur hade situationen kunnat hanterats annorlunda?

– Det här innebär stora omställningar för alla barn och familjer i området. Det hade varit schysst om de kunde ha engagerat oss föräldrar i det här tidigare. Nu är det väldigt kort tidsvarsel, säger Mira Hansson Bittár.

Förslaget tas upp på dagordningen den 9 februari. Det slutgiltiga beslutet planeras att tas på kommunstyrelsemötet den 22 februari.

Anders Eklöf
anders.eklof@nvp.se