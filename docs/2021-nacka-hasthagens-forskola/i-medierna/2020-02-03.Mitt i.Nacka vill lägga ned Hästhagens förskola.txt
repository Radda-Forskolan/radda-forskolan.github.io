Nacka vill lägga ned Hästhagens förskola

Hästhagens förskola föreslås läggas ner till sommaren. Nacka kommun räknar med att bara 20 av 40 platser skulle fyllas i höst samtidigt som förskolan måste renoveras för närmare 5 miljoner kronor. Barnen hänvisas i stället till Växthusets förskola i Sickla – närmare tre kilometer bort. ”Fruktansvärt”, säger mamman Mira Hansson Bittár.

Nyheter
Publicerad 19:06, 3 feb 2021
Vi blir ju bilberoende vilket vi inte alls vill vara.
I måndags fick föräldrarna till de 30 barnen som går på Hästhagens förskola ett mejl från rektorn: ”Den 31 juli kommer Hästhagens förskola med stor sannolikhet att avvecklas.”

Mira Hansson Bittár, 34, mamma till Hilmer, 3, och Juni, 8 månader, är en av flera upprörda föräldrar.

– Väldigt sorgligt! Hästhagens förskola är ju en kontrast till alla stora förskolor man smäller upp i Sickla med små gårdar. Det här är ju fantastiskt trygg och bra miljö för barnen precis vid naturreservatet.

”Det håller tyvärr inte”

Enligt kommunalrådet Mats Gerdau (M) är det ekonomiska skäl bakom.

ANNONS

– Det handlar om allt färre barn, dåliga lokaler som måste renoveras för 4,5-5 miljoner och dålig ekonomi på förskolan till följd av för få barn som går där. Förskolan är byggd för 40 barn men har i dagsläget 30 barn och till hösten ser det ut att sjunka ytterligare, till kanske 20 barn. Det håller tyvärr inte.

”Otroligt märkligt”

I år beräknar kommunen att det finns 19 barn i förskoleålder i Hästhagen. Om fyra år har det ökat till 27. Samtidigt attraherar förskolan barn utanför Hästhagen, i dag är 13 av 30 barn folkbokförda någon annanstans.

Besvikna. Hilmer, 3, och Juni, 8 månader, med mamma Mira Hansson Bittár. Foto: Privat
Mira Hansson Bittár framhåller att många barnfamiljer flyttar in till Hästhagen och ifrågasätter kommunens beräkningar.

– Otroligt märkligt. Tidigare har det funnits förslag på att bygga en ännu större förskola och nu finns det inte tillräckligt med barn. Jag vet inte om det har med skattesänkningar att göra att man inte har råd att ha kvar den, att man vill bygga bostäder eller vad det handlar om.

S vill bevara små förskolor

Oppositionsrådet Khashayar Farmanbar (S) vill ha kvar förskolan. Han tycker att Alliansen skulle ha struntat i att sänka skatten 2021 och i stället satsat på skolor och förskolor.

– Vi vill att föräldrar ska kunna välja även små förskolor för sina barn.

Han tycker också att renoveringssiffrorna ”känns rejält uppblåsta”. Han har svårt att förstå att ett nytt kök ska behöva kosta 1,4 miljoner kronor.

– 1,4 miljoner kronor motsvarar ett helt nytt villakök för vartenda barn som går där. Renovering kan göras smartare och effektivare och delas upp över tid.

Två timmars promenad till nya förskolan

Samtliga barn på Hästhagens förskola kommer att erbjudas plats på närmaste kommunala förskola: Växthusets förskola i Sickla, 2,9 kilometer bort.

– Det tar en halvtimme att gå och är man som jag föräldraledig blir det ju mer än än en mil – två timmar – att gå varje dag. Vi blir ju bilberoende vilket vi inte alls vill vara. Kommunen har inte gett oss någon möjlighet att påverka, säger Mira Hansson Bittár.

Mats Gerdau beklagar situationen.

– Det är alltid tråkigt att behöver lägga ned en verksamhet, men på samma sätt som vi bygger ut förskolor när det blir fler barn så måste man också krympa när det blir färre. Just nu byggs flera nya skolor och förskolor runt om i kommunen, nära där barnen bor, och som tur är så är det mer vanligt förekommande än nedläggningar.

Förslaget om nedläggning tas upp av kommunstyrelsens verksamhetsutskott den 9 februari. Ett slutgiltigt beslut tas sannolikt av kommunstyrelsen den 22 februari.
Underskott på 1,4 miljoner kronor
Hästhagens förskola byggdes 1968 och har plats för 40 barn.

Våren 2021 har förskolan sju anställda och 30 barn.

Om förskolan läggs ner i sommar måste 17 barn söka ny förskola, övriga barn börjar förskoleklass. Fyra barn köar för en plats till hösten.

Förskolan har sedan 2018 gjort ett underskott på drygt 1,4 miljoner kronor.

Renoveringsbehovet beräknas uppgå till mellan 4,5 och 5,1 miljoner kronor.
VISA MINDRE
Behöver nytt kök för 1,4 miljoner
Så här beräknar Nackas produktionsenhet välfärd skola renoveringkostnaderna för Hästhagens förskola:

Ny ventilationsanläggning: 1,15 miljoner kronor

Byte av element med direktverkande el till uppvärmning med övervakningskontroll: 400 000 kronor.

Nytt kök: 1,4 miljoner kronor.

Byte eller renovering av golv, dörrar, belysning och el: 775 000 kronor.

Byte av fönster, fönsterbläck, ytterdörrar och lekutrustning: 679 000 kronor.

Totalt: 4,8 miljoner kronor.
VISA MINDRE
Johan Kristensen