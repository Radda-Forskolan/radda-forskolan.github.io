Över 400 namn för att rädda förskola
 
Föräldrar till barn på Hästhagens förskola, samlade framför förskolan, som kommunen planerar att lägga ner. FOTO: JENNY FREJING
Nacka Publicerad 07:03, 18 februari 2021

 

 

• Beslut om nedläggning fattas nu på måndag

Föräldrarna på Hästhagens förskola har startat en namninsamling för att rädda den nedläggningshotade verksamheten. Hittills har de samlat ihop över 400 namn.

Som NVP berättat, planerar kommunen att avveckla Hästhagens förskola, då man anser att det finns för lite barn i området och att en renovering av lokalen skulle innebära för höga investeringskostnader.

Nu har föräldrarna på förskolan organiserat sig och startat en namninsamling för att rädda förskolan, där de fått in över 430 namn.

Socialdemokraterna i Nacka stöttar initiativet.

– Steg för steg monterar den moderatledda majoriteten ned Nackas skolor och förskolor och minskar Nackabornas valfrihet. Inom loppet av några år har bland annat Ringgårdens förskola, Fisksätraskolan, Naturskolan och Kyrkvikens förskola lagts ner. De här nedläggningarna måste få ett stopp, säger Khashayar Farmanbar, S, oppositionsråd.

Den 22 februari ska kommunstyrelsen fatta beslutet om Hästhagens förskola ska läggas ned eller inte.

Anders Eklöf
anders.eklof@nvp.se